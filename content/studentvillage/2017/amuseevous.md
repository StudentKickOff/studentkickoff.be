---
name: AmuseeVous
---
AmuseeVous is een vzw die jongeren (tussen 16 en 30 jaar) en musea dichter bij elkaar wil brengen. Dat doet AmuseeVous door jongeren te informeren over het cultuur- en kunstaanbod, maar ook door erfgoedinstellingen te begeleiden in het organiseren van drempelverlagende activiteiten voor jongeren en het uitbouwen van een eigen jongerenwerking. Daarbij speelt de expertise van jongeren zelf een cruciale rol: hun ervaringen, voorbeelden en tips & tricks dienen als leidraad om erfgoedinstellingen op een verfrissende manier te informeren. AmuseeVous geeft jongeren de ruimte om op hun eigen manier musea, kunst en erfgoed te ontdekken, zodat zij op hun beurt hun leeftijdsgenoten kunnen inspireren.
