---
  name: Ujeli Care Centre
  logo: Ujeli_logo.png
---
Het Ujeli Care Centre is een organisatie die sinds 2011 (2068 volgens de lokale tijdsrekening) gratis eerstelijnszorg voorziet voor kinderen in de regio Pokhara, Nepal. 

Dit project ontstond vanuit een internationale samenwerking van jonge gedreven medewerkers en wordt tot op heden nog steeds gedragen door internationale vrijwilligers. Onder leiding van de Nepalese arts Dinesh Koirala, een doorwinterde medewerker aan verschillende liefdadigheidsprojecten en tevens bezieler van dit project, werken we aan het verbeteren van de medische en hygiënische standaard van Nepalese kinderen. 

Alles begint in het ‘Health Centre’ te Parshyang, Pokhara. Daar kunnen kinderen terecht voor gratis diagnostiek, therapie, opvolging en educatie. Op heden worden er maandelijks zo’n 200 kinderen geholpen. Indien de nodige zorgen niet in ons centrum beschikbaar zijn, begeleiden wij onze patiënten naar een geschikt tweede- of derdelijnscentrum.

De organisatie werkt daarnaast ook mobiel om onze gratis zorg naar meer afgelegen en moeilijk bereikbare regio’s te brengen. Daar voorzien we, via de bestaande schoolstructuur, een algemeen gezondheidsnazicht voor alle kinderen alsook educatie omtrent EHBO, hand- en tandhygiëne. Toekomstplannen bestaan uit het uitbreiden van onze diagnostische mogelijkheden met een RX-toestel en laboratorium alsook het opstarten van een gratis ‘Dental Clinic’ waar we in samenwerking met lokale tandartsen gratis tand- en mondzorg willen aanbieden.

Op deze manier werken we zowel preventief als curatief aan de gezondheid van deze kansarme Nepalese kinderen die elke keer weer hun enorme dankbaarheid betuigen bij de kleine beetjes hulp die zij van Ujeli Care Centre uit ontvangen.
