---
  name: vzw Afractie
  logo: afractie_logo.png
---
Sinds 2006 zet Afractie zich in voor de bestrijding van de armoede en het bevorderen van de kinderrechten in Senegal. Vooreerst richten wij ons op de problematiek van de straatkinderen in Senegal door het (financieel) ondersteunen van een opvangcentrum in Yoff, een voorstad van Dakar (hoofdstad van Senegal). Het huis wordt beheerd door de Association “And Taxawu Xaleyi” (ATAX) en uitgebaat door 5 lokale medewerkers.

ATAX focust op educatie en het verhogen van leerkansen van kinderen. Tevens wordt tegemoet gekomen aan een aantal basisbehoeften zoals (gezonde) voeding, medische verzorging, ontspanning, sport en spel. Sinds 2016 wil men de oudere kinderen, die geen toegang hebben tot het reguliere onderwijs, de kans geven om een beroep aan te leren. Daartoe organiseert het opvanghuis in Yoff diverse workshops (elektriciteit, informatica, kleermaker, …) om ze kennis te laten maken met verschillende beroepen en zo deze adolescenten op weg te zetten naar een stage bij lokale bedrijfjes. De hoop bestaat om op langere termijn een eigen sociale tuinbouwonderneming uit te bouwen waar straatkinderen stage kunnen doen om te leren omgaan met verschillende dieren en gewassen, en zo tevens een opbrengst te genereren ten voordele van de werking van het opvanghuis.

Sinds 2015 ondersteunen we ook een opvangproject voor bedelkinderen in Thiès en van weeskinderen in Mandera via de plaatselijke organisatie Djar Djal.

Om dit allemaal mogelijk te maken, stort Afractie maandelijks een werkbudget. Dankzij subsidies, sponsors en de organisatie van activiteiten slaagt Afractie erin om de projecten in Senegal draaiende te houden. Dankzij de inzet van de vaste Senegalese medewerkers en tal van vrijwilligers, hier en in Senegal, heeft het project een soliede basis om verder te groeien.

Maar er is nog veel, heel veel werk...

Meer informatie? Neem zeker een kijkje op onze website [www.afractie.be](https://www.afractie.be) of [onze Facebookpagina.](https://www.facebook.com/Afractie-vzw-170285429686745)

